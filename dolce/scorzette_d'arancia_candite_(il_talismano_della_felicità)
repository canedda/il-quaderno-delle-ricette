## scorzette d'arancia candite (il talismano della felicità)

### ingredienti

- bucce di arancia
- zucchero, peso uguale a quello delle bucce bollite

### procedimento

togliete le bucce delle arance in spicchi, mettete gli spicchi in un recipiente piuttosto capiente e teneteli per almeno due giorni in acqua corrente, o rinnovate l'acqua il più spesso che vi sarà possibile, per far perdere alle bucce il gusto amarognolo.

compiuta questa prima operazione, tuffate le bucce in una pentola o in una casseruola con abbondante acqua in ebollizione, fino a quando, cioè, le bucce potranno essere facilmente trapassate da uno stecchino. Pesatele e calcolate un egual peso di zucchero. 

mettete lo zucchero in un polsonetto, bagnatelo con un dito d'acqua - tanto da inumidirlo e farne una pasta appena filante - aggiungete le scorzette e ponete sul fuoco. 

lasciate cuocere mescolando piuttosto spesso, e quando lo zucchero sarà in gran parte assorbito e ridotto a poco sciroppo denso, raccogliete le scorzette col loro sciroppo in un vaso di vetro e conservatele. 